喉痹

　　《原病式》曰：痹，不仁也。俗作闭；闭，壅也。火主肿胀，故热客上焦而咽嗌肿胀也。张乳蛾、双乳蛾、单闭喉、双闭喉、子舌胀、木舌胀、缠喉风、走马喉闭。热气上行，故传于喉之两旁。近外肿作，以其形似，是谓乳蛾，一为单，二为双也。其比乳蛾差小者，名闭喉。热结舌下，复生一小舌，名子舌胀。热结于舌中为之肿，名木舌胀。木者，强而不柔和也。热结于咽喉，肿绕于外，且麻且痒，肿而大者，名曰缠喉风。暴发暴死者，名走马喉闭。

　　八名虽详，皆归之火。微者咸软之，大者下散之。至于走马喉闭，生死人在反掌间，砭刺出血则病已。尝治一妇人木舌胀，其舌满口，令以 针锐而小者砭之，五七度，三日方平。计所出血几盈斗。

　　喉痹急用吹药，刺宜少商、合谷、丰隆、涌泉、关冲。