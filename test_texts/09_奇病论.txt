奇病论

岐伯曰：人有重身，九月而喑，名曰胞之络脉绝也。无治，当十月复。

病胁下满，气逆，二三岁不已，名曰息积。不可灸刺，积为导引服药。

人身体髀股皆肿，环脐而痛，名曰伏梁。不可动之，动之为水溺涩之病也。

人有尺脉数甚，筋急而见，名曰疹筋。是人腹必急，白色黑色见，则病甚。

人有病头痛，以数岁不已，此名曰厥逆。当刺足太阳，不刺太阴。

人有病身热解堕，汗出如浴，恶风少气，此名曰酒风。

人有病口甘者，此五脏之溢也，名曰脾瘅。夫五味入口，藏于胃，脾为之行其精气，津液在脾，故令人口甘也，此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。

有病口苦，取阳陵泉。口苦者，病名曰胆瘅。夫肝者中之将也，取决于胆，咽为之使。此人者，数谋虑不决，故胆虚，气上溢而口为之苦。治之以胆募俞。
