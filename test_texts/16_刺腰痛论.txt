刺腰痛论

黄帝问曰：腰痛起于何脉。刺之奈何？岐伯曰：足太阳脉令人腰痛，引项脊尻背如重状；刺其中太阳正经出血，春无见血。少阳令人腰痛，如以针刺其皮中，循循然不可以俯仰，不可以顾。刺少阳成骨之端出血，成骨在膝外廉之骨独起者，夏无见血。阳明令人腰痛，不可以顾，顾如有见者，善悲；刺阳明于前三，上下和之出血，秋无见血。足少阴令人腰痛，痛引脊内廉。刺少阴于内踝上二，冬无见血，出血太多，不可复也。厥阴之脉令人腰痛，腰中如张弓弩弦，刺厥阴之脉，在踵鱼腹之外，循之累累然，乃刺之。其病令人善言嘿嘿然不慧，刺之三。

解脉令人腰痛，痛引肩，目然，时遗溲；刺解脉，在膝筋肉分间外廉之横脉出血，血变而止。解脉令人腰痛如引带，常如折腰状，善恐；刺解脉，在中结络如黍米，刺之血射以黑，见赤血而已。同阴之脉令人腰痛，痛如小锤居其中，怫然肿；刺同阴之脉，在外踝上绝骨之端，为三。阳维之脉令人腰痛，痛上怫然肿；刺阳维之脉，脉与太阳合下间，去地一尺所。衡络之脉令人腰痛，不可以俯仰，仰则恐仆，得之举重伤腰，衡络绝，恶血归之；刺之在阳筋之间，上数寸衡居，为二出血。

会阴之脉令人腰痛，痛上漯漯然汗出，汗干令人欲饮，饮已欲走；刺直阳之脉上三，在跷上下五寸横居，视其盛者出血。飞扬之脉令人腰痛，痛上怫怫然，甚则悲以恐，刺飞扬之脉，在内踝上五寸，少阴之前，与阴维之会。昌阳之脉令人腰痛，痛引膺，目然，甚则反折，舌卷不能言；刺内筋为二。在内踝上大筋前、太阴后上踝二寸所。散脉令人腰痛而热，热甚生烦，腰下如有横木居其中，甚则遗溲；刺散脉在膝前骨肉分间，络外廉束脉，为三。肉里之脉令人腰痛，不可以咳，咳则筋缩急；刺肉里之脉为二，在太阳之外，少阳绝骨之后。
