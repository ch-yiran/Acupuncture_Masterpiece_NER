手太阴经穴主治

肺者，相傅之官，治节出焉。肺者，气之本，魄之处也。其华在毛，其充在皮，为阳中之太阴，通于秋气。

手太阴肺经穴歌：手太阴肺十一穴，中府云门天府诀，侠白尺泽孔最存，列缺经渠太渊涉，鱼际少商如韭叶。

此一经起于中府，终始少商，取少商、鱼际、太渊、经渠、尺泽与井荥俞经合也。

考正穴法：

中府：云门下一寸六分，乳上三肋间，动脉应手陷中，去胸中行各六寸。肺之募，手足太阴二脉之会。针三分，留五呼。主腹胀，四肢肿，食不下，喘气胸满，肩背痛，呕，咳逆上气，肺系急，肺寒热，胸悚悚，胆热呕逆，咳唾浊涕，风汗出，皮痛面肿，少气不得卧，伤寒胸中热。

云门：巨骨下，侠气户旁二寸陷中，动脉应手，举臂取之，去胸中行各六寸。针三分，灸五壮。主伤寒四肢热不已，咳逆，喘不得息，胸胁短气，气上冲心，胸中烦满，胁彻背痛，喉痹，肩痛臂不举，瘿气。

天府：腋下三寸，臂臑内廉动脉中。针四分，禁灸。主逆气，喘不得息，目眩，鼻不利，疟寒热汗不出，臂痛不举。

侠白：天府下一寸，动脉中。针三分。主咳干呕，烦满，心痛，目黄，臂内廉痛。

尺泽：肘中约纹上，屈肘横纹筋骨罅中。手太阴脉所入为合水。针三分，留三呼。主咳嗽，上气喘渴，胸胁胀满，手臂不举，肘挛，实则肩背痛，风汗不出，虚则肩寒栗，气不足，补之。
