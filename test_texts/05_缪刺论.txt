缪刺论

黄帝问曰：余闻缪刺，未得其意，何谓缪刺？岐伯对曰：夫邪客于皮毛，入舍于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右与经相干，而布于四末，其气无常处，不入于经俞，命曰缪刺。

帝曰：愿闻缪刺，以左取右，以右取左，奈何？其与巨刺何以别之？曰：邪客于经，左盛则右病，右盛则左病，亦有移易者，左痛未已而右脉先病，如此者，必巨刺之，必中其经，非络脉也。故络病者，其痛与经脉缪处，故命曰缪刺。

帝曰：愿闻缪刺奈何？取之何如？对曰：邪客于足少阴之络，令人卒心痛，暴胀，胸胁支满，无积者，刺然骨之前出血，如食顷而已。不已，左取右，右取左。

邪客于手少阳之络，令人喉痹，舌卷，口干，心烦，臂外廉痛，手不及头，刺手小指次指爪甲上，去端如韭叶，各一，壮者立已，老者有顷已，左取右，右取左。

邪客于足厥阴之络，令人卒疝暴痛，刺足大趾爪甲上与肉交者，各一，男子立已，女子有顷已，左取右，右取左。

邪客于足太阳之络，令人头项肩痛，刺足小趾爪甲上与肉交者，各一，立已。不已，刺外踝下三，左取右，右取左，如食顷已。

邪客于手阳明之络，令人气满胸中，喘息而支，胸中热，刺手大指次指爪甲上，去端如韭叶，各一，左取右，右取左，如食顷已。
